---
preview_image: "/uploads/samila.jpg"
author: Author Name
title: หาดสมิหลา
published: true
date: 2019-09-15T05:00:00Z
excerpt: หาดสมิหลา เป็นหาดที่มีความสวยและขาวสะอาด พร้อมบรรยากาศของทิวสนที่ร่มรื่นตลอดแนวหาด ทำให้ที่นี่เป็นเหมือนแหล่งพักผ่อนหย่อนใจของชาวสงขลา และมีนางเงือก สัญลักษณ์ของเมืองสงขลาตั้งอยู่กลางหาดอีกด้วย รวมไปถึงมีเกาะในบริเวณใกล้ๆ อย่าง เกาะหนูเกาะแมว
---


  หาดสมิหลา ตั้งอยู่ที่ ตำบลบ่อยาง อำเภอเมืองสงขลา จังหวัดสงขลา ในเขตเทศบาลเมืองสงขลา เป็นหาดชื่อดังของสงขลา ที่คงจะไม่มีใครไม่รู้จัก หาดทรายของที่นี่ก็มีความสวยและขาวสะอาด บวกกับวิวทิวสนร่มรื่นตลอดแนวหาด ทำให้ที่นี่เป็นเหมือนแหล่งพักผ่อนหย่อนใจของชาวสงขลานี่เองค่ะ 

   ที่ หาดสมิหลา นั้น สามารถมองเห็นวิวทิวทัศน์ได้ไปจนสุดทางทิศตะวันออกเฉียงเหนือที่ แหลมสนอ่อน เลยค่ะ และทิศใต้ก็ยังมองเห็นได้ไกลถึง หาดชลาทัศน์ อีกด้วย เท่านั้นยังไม่พอเพราะในวันที่อากาศปลอดโปร่ง ก็ยังมีลุ้นได้เห็น เขาเก้าเส้ง อยู่ไกลๆ เช่นเดียวกันค่ะ

   แต่อีกไฮไลท์ประจำ หาดสมิหลา แห่งนี้ ที่จะไม่พูดไม่ได้เลย นั่นก็คือ นางเงือก ที่ตั้งอยู่บนหาด เป็นสัญลักษณ์โดดเด่นอย่างหนึ่งของจังหวัดสงขลาเลยค่ะ โดยมีเรื่องเล่าเกี่ยวกับ นางเงือก อยู่ว่าเป็นเรื่องในนิยายปรัมปราของไทย ที่ ขุนวิจิตรมาตรา (สง่า กาญจนาคพันธ์) เป็นผู้เล่าไว้ คือ จะมีนางเงือกมานั่งหวีผมบนชายหาดด้วยหวีทองคำอยู่เป็นประจำ จนวันหนึ่งมีชายชาวประมงเดินผ่านมาเจอ เลยทำให้นางเงือกตกใจ รีบหนีลงทะเล โดยลืมหวีทองคำทิ้งไว้ ชาวประมงเลยก็เก็บหวีเอาไว้และรอคอยนางเงือกที่หาดนี้ แต่นางเงือกก็ไม่เคยปรากฎตัวขึ้นอีกเลยตั้งแต่นั้นมาค่ะ 

   นอกจากนั้นก็ยังมี สัญลักษณ์อีกอย่างคือ รูปปั้นหนูและแมว ที่เป็นตัวแทนของเกาะใกล้ๆ หาดสมิหลา นั่นก็คือ เกาะหนู และ เกาะแมว อีกด้วยค่ะ โดยบรรยากาศรอบๆ ของชายหาดที่นี่จะเงียบสงบ เหมาะสำหรับมาพักผ่อนชมวิว และเล่นน้ำทะเลกันได้แบบชิลๆ เลยค่ะ

   หาดสมิหลา อยู่ห่างจากตลาดสดเทศบาลเพียงแค่ 2.5 กิโลเมตรเท่านั้นค่ะ สามารถมาทางถนนเลียบชายหาดได้เลยค่ะ หรือถ้าไม่มีรถส่วนตัวก็สามารถใช้รถประจำทางสายหาดใหญ่ - สงขลา มาจากอำเภอหาดใหญ่ได้ค่ะ แต่ถ้าอยู่ในเมืองก็จะมีรถสองแถวไปกลับถึงตัวชายหาดเลยค่ะ