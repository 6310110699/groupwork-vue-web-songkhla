---
preview_image: "/uploads/liwong.jpg"
author: Author Name
title: ลิวงค์ จะนะ
published: true
date: 2019-09-15T05:00:00Z
excerpt: ลิวงค์ จะนะ เป็นสถานที่ท่องเที่ยวชื่อดังในจังหวัดสงขลา ที่ได้รับการขนานนามว่าเป็น สวิตเซอร์แลนด์จะนะ เพราะมีหุบเขาดินแดงที่สวยงดงาม เงียบสงบ ร่มรื่น และบรรยากาศดี เหมาะกับการนั่งชิล พักผ่อน กางเต็นท์ แคมป์ปิ้ง ชมพระอาทิตย์ขึ้นและตก
---


  ลิวงค์ จะนะ แห่งนี้ ตั้งอยู่ที่ บ้านลิวงค์ ตำบลท่าหมอไทร อำเภอจะนะ จังหวัดสงขลา เป็นสถานที่ที่มีวิวทิวทัศน์ของ หุบเขาดินแดง อายุเก่าแก่นับกว่า 100 ปี สวยงามเหมือนอยู่เมืองนอกเลยค่ะ แม้ว่าที่นี่จะไม่ได้ใหญ่มากนัก แต่กลับเงียบสงบ ร่มรื่น และบรรยากาศดีมากๆ เลยค่ะ เหมาะกับการนั่งชิลๆ พักผ่อน กางเต็นท์ แคมป์ปิ้ง ชมพระอาทิตย์ขึ้นและตก ท่ามกลางธรรมชาติ

   ด้วยความที่บรรยากาศและภูมิทัศน์ของที่นี่นั้นดีมากๆ ทำให้กลายเป็นสถานที่ท่องเที่ยวธรรมชาติที่สวยงามอย่างที่เห็นกันเลยค่ะ มีทั้งสีเขียวของต้นไม้กับวิวภูเขาสวยๆ สะท้อนลงบนพื้นน้ำ ให้อารมณ์คล้ายกับประเทศสวยๆ อย่าง สวิตเซอร์แลนด์ เลยค่ะ จนที่นี่ได้รับการขนามนามว่า สวิตเซอร์แลนด์จะนะ กันเลยทีเดียวค่ะ และที่สำคัญมีมุมถ่ายรูปสวยๆ เยอะแยะมากมายอีกด้วยค่ะ

   ยิ่งถ้าใครได้มาชมแสงของพระอาทิตย์ในตอนเช้าๆ และพระอาทิตย์ตกตอนเย็นด้วยแล้วล่ะก็ รับรองว่าจะต้องหลงรักความสวยงามตรงหน้านี้ไปอีกนานเลยค่ะ แนะนำว่าถ้าอยากจะไปตอนเวลาแสงสวยๆ ในช่วงเช้าก็ต้องช่วงประมาณ 06.30 ถึง 08.30 จะดีที่สุดค่ะ แต่ถ้าตอนเย็นๆ ต้องตั้งแต่ 16.00 ไปจนพระอาทิตย์ตกดินเลยค่ะ และถ้าใครได้เห็นบรรยากาศตอนหมอกลงนะคะ ก็จะโชคดีมากๆ เพราะจะได้ชมวิวอลังการขึ้นไปอีกเลยค่ะ

   นักท่องเที่ยวส่วนใหญ่ที่มาที่ ลิวงค์ จะนะ จะนิยมทำกิจกรรมพักผ่อนกันค่ะ ไม่ว่าจะเป็น การปั่นจักรยานในตอนเช้าและตอนเย็น การพายเรือคายัคเล่น หรือชมวิวของพระอาทิตย์กันค่ะ แต่ที่สำคัญเลย ที่นี่ห้ามลงไปว่ายน้ำเล่นนะคะ เพราะน้ำค่อนข้างลึกมากๆ จะทำให้เกิดอันตรายได้ค่ะ แค่ชมวิวธรรมชาติก็เพียงพอแล้วจริงๆ ค่ะ

   สำหรับใครที่จะไปนั่งเล่นปิกนิก ก็อย่าลืมช่วยกันรักษาความสะอาดกันด้วยนะคะ นักท่องเที่ยวคนอื่นๆ จะได้มาเที่ยวที่นี่กันไปอีกนานๆ เลยค่ะ การเดินทางเข้ามาที่ ลิวงค์ จะนะ นั้น สามารถมาได้สองทางด้วยกันค่ะ คือ เส้นทางสายจะนะ-นาทวี และสายหลังสถานีรถไฟจะนะ ค่ะ ถ้ามาจากตัวเมืองจะนะ จะใช้เวลาเพียงแค่ 15 นาทีเท่านั้นก็ถึงแล้วค่ะ เป็นอีกสถานที่เที่ยวใน จังหวัดสงขลา ที่ใครหลายๆ คน จะต้องตกหลุมรัก และอยากมาอีกหลายๆ ครั้ง จนนับไม่ถ้วนเลยค่ะ กับที่ ลิวงค์ จะนะ แห่งนี้